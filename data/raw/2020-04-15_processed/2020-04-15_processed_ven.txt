Muṱangano wa Khabinethe wo Khetheaho wo itwaho nga kha vidio wo farwa ṋamusi nga Ḽavhuraru, 15 Lambamai 2020, u amba nga ha pulane ya mvusuludzo ya ikonomi na matshilisano nga murahu ha Nyiledza u bva mahayani ya Lushaka ya COVID-19.Hezwi zwi ḓa nga murahu ha nḓivhadzo ye ya itwa nga Muphuresidennde Vho Cyril Ramaphosa vhege mbili dzo fhiraho, uri Khabinethe i ḓo vha na nyambedzano nga vhuḓalo ya u wana pulane ya mvusuludzo ya ikonomi ya shango. Mikumedzo miṱanu yo ṱanganedzwa u bva kha dzikiḽasita: Sekhithara dza zwa Ikonomi, Vhubindudzi, Mveledziso ya Themamveledziso na Mishumo (2) Vhuvhusi, Mveledziso ya kha Zwiimiswa na Vhukoni ha Muvhuso (3) Tsireledzo ya zwa Matshilisano, Mveledziso ya Vhathu na Tshitshavha (4) Tshumisano na Dzitshaka, Vhutsireledzi na Mbambadzo na (5) Vhulamukanyi, Thivhelo ya Vhugevhenga na Vhutsireledzi. Mikumedzo yo vha khuvhanganyo ya mushumo wo itwaho nga kiḽasiṱa dza Khabinethe dzoṱhe, dzo sedza kha mvusuludzo ya ikonomi ya masiandaitwa a dwadze ḽa COVID-19 na u tsitselwa kha vhuimo ha fhasi ha Afrika Tshipembe zwenezwino nga madzhendedzi a u ela ikonomi a Moody na Fitch u ya nga u ralo. Khabinethe yo tshea uri dziṅwe nyambedzano na vhukwamani zwi kha ḓi ṱoḓea phanḓa ha musi pulane yo ṱanganelaho ya u fhedzisela i tshi tendelwa uri i kovhelwe lushaka. Kiḽasiṱa dzoṱhe dza Khabinethe dzo humbelwa uri dzi shumisane u itela u bveledza ḽiṅwalo ḽo ṱanganelaho nga ha zwithu zwa ndemesa zwihulwane zwa pulane ya mvusuludzo ya ikonomi ya shango, ḽine ḽa tea u khunyeledzwa phanḓa ha Muṱangano wa Khabinethe u tevhelaho wo dzudzanyelwaho u vha hone nga Musumbuluwo, 20 Lambamai 2020.Khabinethe yo dovha ya ṋea ndaela Minisṱa wa Mabindu a Muvhuso Vho Pravin Gordhan uri vha dzudzanye muvhigo wa mafhungo maswa maswa nga ha South African Airways, u itela nyambedzano kha muṱangano u khou ḓaho. Nga murahu, Khabinethe i ḓo khunyeledza pulane ya mvusuludzo ya ikonomi ya shango. Khabinethe i livhuwa vhathu vhoṱhe u mona na shango kha u dzula havho mahayani nga tshifhinga tsha nyiledza u bva mahayani. Mbudziso: Vho Phumla Williams – Muambeli wa Khabinethe o tou FarelahoLuṱingothendeleki: 083 501 0139Datumu: Ḽavhuraru, 15 Lambamai 2020 
